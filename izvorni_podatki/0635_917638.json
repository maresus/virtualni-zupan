{
    "content": "Brihtne buče Osnovne šole Fram ponosni na prejeto srebrno priznanje\nTuristična zveza Slovenije je včeraj, 16. aprila 2024 turističnemu podmladku Brihtne buče iz Osnovne šole Fram in mentoricama Mojci  Lešnik in Tatjani Ajd Krampl podelila srebrno priznanje za sodelovanje na 38. festivalu Turizmu pomaga lastna glava.\nSredišče Frama  krasi Oljarna Fram - najstarejša slovenska oljarna s 270 letno tradicijo proizvodnje bučnega olja iz domačih semen lastne proizvodnje. Mogočna stavba v središču Frama kot objekt stavbne in tehniške kulturne dediščine je obnovljena in urejena v  muzej oljarstva in promocijsko degustacijski prostor s lokalnimi proizvodi ter turistično ponudbo.\nUčenci turističnega podmladka Brihtne buče iz Osnovne šole Fram so na stojnici turistične tržnice Okusni zakladi,  včeraj 16. aprila 2024 v prostorih Mercator centra Maribor Tabor, kjer je sodelovalo 18 tekmovalnih ekip štajerske regije, odlično predstavili tradicijo iz Frama, temnozeleno bučno olje kot žlahtno  začimbo, čudovite arome in prav posebnega okusa. Občina  Rače - Fram se pridružuje čestitkam in izreka iskreno zahvalo za opravljeno delo in prizadevnost.\nV nadaljevanju fotoutrinki  dogodka.  Tanja KOSI, Občina Rače - Fram, 17.4.2024",
    "metadata": {
        "source_url": "https://www.race-fram.si/objava/917638",
        "title": "Brihtne buče Osnovne šole Fram prejeli srebrno priznanje 38. festivala Turizmu pomaga lastna glava - race-fram.si",
        "scraped_at": "2025-07-07",
        "published_at": "",
        "category": "Novice",
        "data_type": "Spletna stran"
    }
}