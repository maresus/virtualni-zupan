{
    "content": "Občinski svet je najvišji organ odločanja o vseh zadevah v okviru pravic in dolžnosti občine. V okviru svojih pristojnosti občinski svet:\n• sprejema statut občine,\n• sprejema odloke in druge občinske akte,\n• sprejema prostorske in druge razvojne plane občine,\n• sprejema občinski proračun in zaključni račun,\n• daje soglasja k prenosu nalog iz državne pristojnosti na občino,\n• voli in razrešuje enega ali več podžupanov,\n• voli in razrešuje člane občinskih odborov,\n• ustanavlja občinske odbore in voli njihove člane\n• nadzoruje delo odborov, župana, podžupana in občinske uprave,\n• daje mnenja k imenovanju predstojnikov republiških organov, pristojnih za občino,\n• odloča o pridobitvi in odtujitvi premičnin in nepremičnin,\n• odloča o drugih zadevah, ki jih določa zakon in statut občine in\n• določa načrt delovnih mest v občinski upravi na predlog župana.\nObčinski svet sprejema odločitve na svojih sejah, in sicer z večino glasov navzočih članov - svetnikov, za kar pa je potrebno, da se seje udeleži najmanj polovica članov občinskega sveta. Občinski svet oziroma člane občinskega sveta se voli na podlagi splošne in enake volilne pravice z neposrednim in tajnim glasovanjem. Volilno pravico imajo državljani, ki imajo na območju občine stalno prebivališče.\nČlani občinskega sveta se volijo za 4 leta.\nObčinski svet v skladu s statutom ustanavlja odbore in komisije, ki so delovna in posvetovalna telesa občinskega sveta. Občinski svet Občine Rače - Fram je ustanovil odbore, ki obravnavajo predloge aktov in drugih odločitev iz pristojnosti občine na svojem področju.",
    "metadata": {
        "source_url": "https://www.race-fram.si/objave/201",
        "title": "Pristojnosti občinskega sveta - race-fram.si",
        "scraped_at": "2025-07-07",
        "published_at": "",
        "category": "Novice",
        "data_type": "Spletna stran"
    }
}